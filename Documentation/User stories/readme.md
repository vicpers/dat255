Under projektets gång har utvecklingsgruppen valt att använda Trello som Scrum board. Den första kolumnen (kallad notes) användes för att anteckna ner frågor (till scrum of scrums, produktägarna eller läraren), tankar och idéer eller övrig information. Utöver detta tillfördes dessutom ytterligare en kolumn med namnet Completed Tasks för att särskilja avklarade task från avklarade user stories. Den aktuella Scrum boarden hittas på följande trello-länk:

https://trello.com/invite/b/y67zSYSE/1952c786f42ab58b587b38b558aed965/software-engineering

Att arbeta med user stories och en Scrum board var för flera av medlemmarna i utvecklingsteamet en helt ny upplevelse. Detta innebar en stor osäkerhet vad gäller utformandet av Epics, User stories och tasks. Inför första sprintplaneringen skapades user stories med hjälp av en konceptuell modell och den tillhandahållna scenariobeskrivningen. Dessa presenterades för produktägaren och omformulerades sedan efter den givna feedbacken. Vid de resterande sprintarna som följde användes träffarna med produktägarna till att stämma av utvecklingen och komma fram till den kommande sprintens user stories. Dock fanns ytterst begränsad tid tillsammans med produktägarna varför det oftast blev utvecklingssteamet själva som utformade user stories. På ett sätt underlättade det att hålla fokus på att uppnå minimikraven och säkerställa god kvalitet, samtidigt ökade risken till missförstånd mellan vad produktägarna förmedlade och vad utvecklingsteamet formulerade som user story något som också visade sig bli fallet under den tredje sprinten. För att minska gapet hade således mer tid med produktägarna varit önskvärt. Då det i detta fallet inte var möjligt borde en mer aktiv mail-/telefonkontakt tagits av utvecklingsteamet med produktägaren för att inte "slösa" onödig utvecklingstid.   

Genomgående under projektets gång presenterade produktägaren under sprint reviews flertalet önskemål om funktionalitet som "hade varit nice". Detta ledde till en utmaning i vad som skulle prioriteras. Vid de inledande träffarna var det svårt att vara tydlig mot produktägaren vad denna kunde förvänta sig av den kommande sprinten. Alla "nice" idéer och features kändes relevanta och viktiga även från utvecklingsteamets perspektiv. Detta ledde till att tvetydliga och stora user stories skapades vilka var svåra att avgöra när de var färdiga och svåra att veta hur de skulle angripas. Halvvägs genom projektet presenterade produktägaren en lista med minimikrav vilket kom att underlätta det fortsatta arbetet. Utvecklingsteamet fattade, som tidigare nämnt, beslutet att först och främst se till att uppnå minimikraven och säkerställa kvaliteten för denna funktionalitet. Det mer fokuserade och minskade omfånget underlättade utformandet av user stories, både vad gäller storlek och kravspecifikation / definition of done. Detta var en viktig lärdom för utvecklingsteamet; att själv se till att få fram en tydlig kravbild från produktägaren och att se till att leverera detta med en hög kvalitet och stabilitet. 

Vidare var estimeringen av effort och kravspecificering / definition of done för dessa en väldigt svår uppgift. Inledningsvis gjordes grova estimat för varje user story, men då dessa kändes tämligen tagna ur luften blev utvecklingsteamet sämre och sämre på att ge estimat. Detta kan med stor sannolikhet kopplas till de inledningsvis stora och tvetydliga user stories som skapades. Då listan med minimikrav introducerades och omfånget på respektive user story minskade återupptogs estimeringen och utvecklingsteamet blev bättre och bättre på sina estimat. Även svårigheterna med kravspecificering går att härleda till storleksproblemet med de utformade user stories. Detta var dock någonting som genom hela projektet sköttes bristfälligt och utan någon större bättring. Utan en tydlig definition of done finns risken att även den simplaste user storyn tar alldeles för lång tid då det alltid går att putsa. Tydligare kravspecifikationer / definitions of done tillsammans med tydligare intern prioriteringsordning samt eventuella brytpunkter (när tillräckligt med tid är spenderad och det är dags att bryta oavsett uppnådda krav) hade sannolikt gjort planeringen och delegeringen av arbete lättare. Det bör dock tilläggas att utvecklingsteamet gjorde uppföljning av medlemmarnas upplevd arbetsbörda och att denna inte utgjorde ett problem. Det är dock värt att bära med sig vid större projekt som sträcker sig över en längre tid och med fler medlemmar inblandade.  

Ovanan i arbetssättet ledde dessutom till att Scrum boarden glömdes bort och endast uppdaterades i samband med nästa sprintplanering. Detta ledde i sin tur till att Scrum boarden blev svår att överblicka och att avklarade eller inaktuella user stories och tasks blev liggandes på fel plats. Ytterligare ett resultat var kopior av vissa user stories dök upp vid ett par tillfällen, formulerade på olika sätt. "Har vi inte gjort detta?" eller "Den här är väl klar sedan länge?" är frågor som dykt upp lite väl många gånger. För att försöka komma till rätta med detta problem utsåg utvecklingsteamet en "Scrum board-master" vars ansvar var att se till att scrum boarden uppdaterades mer frekvent och att rätt "kort" låg i rätt kolumn. Detta ledde till en märkbar positiv skillnad tämligen omgående. Enda nackdelen var att det dröjde innan utvecklingsteamet tog problemet på allvar och agerade. 